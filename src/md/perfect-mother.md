Η Τέλεια Μητέρα: Κάνει πάντα το καλύτερο για τα παιδιά της. Μαγειρεύει το πιο νόστιμο φαγητό, που αρέσει σε όλη την οικογένεια. Δεν θυμώνει ποτέ. Δεν φωνάζει. Το σπίτι της είναι καθαρό κι αστραφτερό. Τα ρούχα των παιδιών της είναι πεντακάθαρα. Είναι συνέχεια στην τρίχα. Τα παιδιά της είναι ΠΑΝΤΑ υπάκουα και τα καταφέρνουν εξίσου καλά στο σχολείο, τις ξένες γλώσσες, τα αθλήματα και την μουσική. Η τέλεια μαμά είναι κοινωνική, είναι φιλική με τους γείτονες, κάνει τα καλύτερα τραπέζια και είναι πρόεδρος του συλλόγου γονέων. Επιπλέον, είναι καλή σύζυγος και διαπρέπει στη δουλειά της.


Σηκώστε το χέρι όσες είστε σαν αυτή τη μητέρα! Κάποιες από σας μπορεί να αναγνωρίζετε τον εαυτό σας σε κάποια κομμάτια της περιγραφής. Μπορεί να είσαι η μαμά που μαγειρεύει τέλεια, ή μπορεί να είσαι η οργανωτική μαμά, ή αυτή που έχει τα πιο υπάκουα παιδιά… Μακάρι!

Το μοντέλο της τέλειας μητέρας υπάρχει και στη Βίβλο. (Παροιμίες 31:25-30)

> 25 Δύναμη κι αξιοπρέπεια είναι ντυμένη, και αισιόδοξη το μέλλον ατενίζει. 26Το στόμα της το ανοίγει με σοφία κι έχει καλοσυνάτες διδαχές στη γλώσσα της. 27Νοιάζεται για ό,τι γίνεται στο σπίτι της, δεν τρώει το ψωμί της τεμπελιάς. 28Σηκώνονται οι γιοι της και τη μακαρίζουνε κι ο άντρας της σηκώνεται και την παινεύει: 29 «Πολλές κόρες φερθήκαν άξια, αλλά εσύ όλες τις ξεπερνάς». 30 Η χάρη είν’ απατηλή και μάταιη η ομορφάδα· μα τη γυναίκα που τον Κύριο σέβεται, αυτήν θα την παινεύουν.

Στην πραγματικότητα όμως, ούτε στη Βίβλο υπάρχουν απόλυτα τέλειες μαμάδες. Τέλεια δεν ήταν ούτε η Εύα, ούτε η Σάρα, ούτε η Ρεβέκκα, ούτε η Ναόμη… Η αλήθεια είναι ότι οι μαμάδες **δεν είμαστε τέλειες!** Κάνουμε τα αδύνατα δυνατά για να φαινόμαστε όσο το δυνατόν πιο τέλειες γίνεται, ενώ παράλληλα φοβόμαστε ότι κάποια στιγμή οι γύρω μας θα καταλάβουν ότι στην πραγματικότητα δεν είμαστε αυτό που δείχνουμε.

Δεν είμαστε τέλειες! Mας ενοχλεί όταν τα παιδιά μας δεν κάνουν αυτό που εμείς θέλουμε. Πολλές φορές δεν καταλαβαίνουμε τα παιδιά μας και δεν τους φερόμαστε όπως χρειάζεται να τους φερθούμε. Είμαστε πολύ αυστηρές όταν το μόνο που χρειάζονται είναι μια αγκαλιά, ενώ μερικές φορές απλά τους δίνουμε αυτό που θέλουν για να μας αφήσουν στην ησυχία μας. Οι σχέσεις μας δεν είναι τέλειες επειδή εμείς δεν είμαστε τέλειες. Έτσι είναι!

Ως χριστιανοί, ξέρουμε ότι αν και δεν υπάρχει τέλεια μητέρα, υπάρχει τέλειος πατέρας. (Δεν εννοώ τον άνδρα μου, τον Τζόναθαν.) Αυτός ο τέλειος Πατέρας συγχωρεί τις ατέλειές μας εξαιτίας του τέλειου Υιού Του. Έτσι, σημαντικότερο από το να είναι τα παιδιά μας υπάκουα ή να έχουν καθαρά χέρια, η προσευχή μας είναι εμείς και τα παιδιά μας να ελπίζουμε σ’ αυτόν τον Τέλειο Υιό. Άρα, κάθε φορά που συνειδητοποιούμε τις αδυναμίες μας στον ρόλο της μητέρας και βλέπουμε ότι δεν είμαστε τέλειες, ας εμπιστευόμαστε αυτές μας τις αδυναμίες και τις ατέλειες στον μόνο τέλειο, τον Ιησού Χριστό. Ας μην απογοητευόμαστε αλλά ας ομολογήσουμε, πρώτα στον Θεό κι έπειτα στην οικογένειά μας, ότι δεν είμαστε τέλειες και ας εμπιστευτούμε τον Ιησού Χριστό.

Οι μαμάδες δεν είναι τέλειες! Είναι καλό να παλεύουμε με τις ατέλειες και με τις αδυναμίες μας, μέχρι να ξανάρθει ο Χριστός, και θα πρέπει να κάνουμε καθετί που μπορούμε γι’ αυτό. Αλλά, κάθε φορά που θα ερχόμαστε αντιμέτωπες με τις ατέλειές μας, ας μας οδηγούν αυτές στον Χριστό, ας μας δείχνουν τον τέλειο Υιό και ας αναπαυτούμε στην υπόσχεση της Αγίας Γραφής:

> Σου αρκεί η χάρη μου, γιατί η δύναμή μου φανερώνεται στην πληρότητά της μέσα σ’ αυτή την αδυναμία σου. Β΄ Κορινθίους 12:9

_από την Dawn Clark_