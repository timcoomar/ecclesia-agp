Έχει περάσει πολύς καιρός από τότε που οι περισσότεροι γονείς έδωσαν εξετάσεις στο σχολείο τους, άρα είναι φυσιολογικό να έχουν ξεχάσει πόσο πιεστική και δύσκολη περίοδος ήταν. Αν, λοιπόν, είναι η σειρά των παιδιών σας για τις δικές τους εξετάσεις δείτε μερικές χρήσιμες συμβουλές που θα βοηθήσουν τα παιδιά σας την περίοδο αυτή αλλά κι εσάς, ώστε να μείνετε ψύχραιμοι.

**1. Δείτε τα πράγματα από τη λογική σκοπιά**

Τα παιδιά θεωρούν πως οι εξετάσεις είναι μια σπουδαία υπόθεση γιατί έτσι έμαθαν από τους δασκάλους τους και αυτό παρακολουθούν στους φίλους τους που περνάνε δύσκολα αυτό το χρονικό διάστημα. Η προσωπικότητα του παιδιού μας θα επηρεάσει τον τρόπο που αντιδρά στο στρες. Κάποιοι μπορεί να γίνουν υπερβολικά αγχώδεις, άλλοι κυκλοθυμικοί ή ευερέθιστοι, ενώ άλλοι ανακαλούν, χρονοτριβούν ή προσποιούνται ότι δεν συμβαίνει απολύτως τίποτα. Βοηθήστε τα να δούνε τα πράγματα από μια λογική σκοπιά! Τι μπορείτε να κάνετε ή να πείτε για να ανακουφίσει λίγο το άγχος τους; Δείτε μαζί τη μεγαλύτερη εικόνα, εξετάστε συνολικά το θέμα. Συζητήστε ποιο είναι το χειρότερο σενάριο και αξιολογήστε το. Είναι πραγματικά τόσο κακό;

**2. Ενθαρρύνετε και μη γκρινιάζετε**

Μπορεί κάποια παιδιά να παθαίνουν υπερκόπωση, όμως κάποια άλλα δεν αντιλαμβάνονται τη σημασία των εξετάσεων. Μερικές φορές θα χρειαστεί να τα ενθαρρύνετε για να βρουν κίνητρα. Αλλά υπάρχουν θετικά και αρνητικά κίνητρα, θετικοί και αρνητικοί τρόποι για να ενθαρρύνετε τα παιδιά σας. Αρχικά, προσπαθήστε να αποφύγετε την γκρίνια. Βοηθήστε τα να επεξεργαστούν ένα σχέδιο για την επανάληψή τους, «σπάζοντας» τον όγκο της ύλης τους σε μικρότερα κομμάτια και στη συνέχεια βοηθήστε τα να επιμείνουν σε αυτό. Σίγουρα θα πρέπει να αναλάβουν εκείνα την ευθύνη. Μπορείτε να τα βοηθήσετε αλλά δεν μπορεί να κάνετε εσείς την επανάληψη ή να δώσετε εξετάσεις στη θέση τους. Μπορείτε να τα ενθαρρύνετε στο μέτρο του δυνατού και με γλυκό τρόπο να τα βοηθήσετε να αρχίσουν να αποκτούν την αίσθηση της προσωπικής ευθύνης, της υπευθυνότητας.

**3. Να είστε παρόντες**

Κατά τη διάρκεια αυτής της αγχωτικής περιόδου, τα παιδιά σας είναι πιθανό να χρειάζονται περισσότερη υποστήριξη από ό, τι συνήθως. Δείξτε με πρακτικούς τρόπους πως νοιάζεστε. Είναι σημαντικό να ακούτε με προσοχή και ευαισθησία. Να τα καθησυχάζετε συχνά και να τα ενθαρρύνετε. Κάντε πρακτικές προτάσεις και προσφερθείτε να τα βοηθήσετε με ερωτήσεις επανάληψης. Αναλάβετε τις μετακινήσεις τους από και προς το σχολείο. Ενθαρρύνετε την υγιεινή διατροφή και κρατήσει καλά εφοδιασμένο το ψυγείο σας. Προγραμματίστε εγκαίρως τις οικογενειακές δραστηριότητες. Να είστε στο σπίτι, μαζί με τα παιδιά όσο περισσότερο μπορείτε. Περιορίστε στο ελάχιστο τις αναστατώσεις και σεβαστείτε την ανάγκη του παιδιού σας για ησυχία και ηρεμία κατά τη μελέτη.

**4. Φροντίστε για διαλείμματα και ξεκούραση**

Όλοι χρειάζονται τακτικά διαλείμματα καθώς εργάζονται ή διαβάζουν, διαφορετικά η εργασία τους δεν θα είναι αποτελεσματική. Μία καλή αναλογία είναι ένα 15λεπτο διάλειμμα ανά δύο ώρες σκληρής δουλειάς ή προσεκτικού διαβάσματος. Η φύση των διαλειμμάτων θα πρέπει να διαφέρει από τη φύση του διαβάσματος. Ένας σύντομος περίπατος ή το κολύμπι είναι έξυπνες επιλογές για διάλειμμα καθώς δίνουν την ευκαιρία για ενεργητική άσκηση που τονώνει και ανανεώνει. Είναι σημαντικό να παίρνουν από εσάς την άδεια για ξεκούραση, καθώς αναγνωρίζετε πως δούλεψαν σκληρά και τους αξίζει ένα διάλειμμα.

**5. Βεβαιωθείτε πως γνωρίζουν ότι τα αγαπάτε**

Σε περιόδους αυξημένου άγχους τα παιδιά αισθάνονται περισσότερη ανασφάλεια απ’ ό, τι συνήθως. Αν ξέρουν ότι δίνετε μεγάλη σημασία στις επιδόσεις τους στις εξετάσεις, μπορεί να αισθάνονται περισσότερη πίεση για να τα πάνε καλά. Βοηθήστε τα να έχουν μια υγιή αντίληψη για την επιτυχία και την αποτυχία και αναζητήστε ευκαιρίες για να επαινέσετε τον χαρακτήρα και την προσπάθεια, όχι μόνο τα κατορθώματα. Θυμηθείτε να λέτε στα παιδιά σας συχνά ότι τα αγαπάτε, ανεξάρτητα με τα αποτελέσματα των εξετάσεων. Διαβεβαιώστε τα πως η επιτυχία στις εξετάσεις είναι μόνο ένα μέρος της ζωής. Υπάρχουν και άλλα πράγματα που είναι σημαντικά, όπως ο χαρακτήρας, η ακεραιότητα, η ειλικρίνεια, η φροντίδα και το ενδιαφέρον για τους άλλους. Βεβαιωθείτε πως γνωρίζουν ότι έχουν για σας μεγάλη αξία, ανεξάρτητα από κάθε επίδοση. Με τον τρόπο αυτό θα τα βοηθήσετε να απελευθερωθούν από το βάρος των προσδοκιών και να μπορέσουν να αντιμετωπίσουν τις εξετάσεις τους με αυτοπεποίθηση και θάρρος.

**6. Ο Θεός ενδιαφέρεται και υπόσχεται**

Ο Θεός ενδιαφέρεται για όλα όσα μας συμβαίνουν και υπόσχεται να είναι δίπλα μας και στις δύσκολες περιστάσεις της ζωής μας. Μερικά εδάφια που θα ενθαρρύνουν εσάς και τα παιδιά σας:  Φιλιππησίους 4:13, Ψαλμός 121:1-2, Ιησούς του Ναυή 1:9,  Δευτερονόμιο 31:8,  Ψαλμός 120:1, Ιερεμίας 29:11, Παροιμίες 3:5-6,  Ψαλμός 3:8.

_Πηγή: careforthefamily.org.uk, απόδοση: Γιάννης Τζαμτζής_